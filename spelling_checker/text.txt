Chrząszcz brzmi w trzcinie w Szczebrzeszynie, a żółty to jeden z kolorów. Pułkownik Claremont, którego wybuchowy temperament często dawał o sobie znać, heroicznie starał się utrzymać go na wodzy. Była to jednak z góry przegrana walka. Pedantyczny i skrupulatny oficer, dla którego rozkaz i porządek dzienny były rzeczą świętą, nie znosił, kiedy coś mu zakłócało, a tym bardziej niweczyło raz powzięte plany. Dodając zaś do tego skrajną nietolerancję wobec głupoty i nieudolności, trudno się dziwić, że nie potrafił on znaleźć jakiegoś wentyla bezpieczeństwa, przez który mógłby dawać upust swojej jedynej wadzie, niegodnej tak oficera, jak mężczyzny. Stopniowe uwalnianie albo sublimacja gwałtownego - i gwałtownie narastającego - gniewu wywołanego frustracją w jego wypadku nie wchodziły w rachubę, mimo iż oscylująca wokół punktu wrzenia wściekłość nie wpływała najlepiej na jego ciśnienie. Przenosząc to na grunt geologii można by powiedzieć, że ani nie wypuszczał gazów wulkanicznych, ani nie usuwał nadmiaru energii poprzez gejzery; niczym Krakatau, po prostu eksplodował, a rezultaty tej erupcji, przynajmniej dla najbliższego otoczenia, zazwyczaj były nie mniej katastrofalne. Claremont miał właśnie ośmioosobowe audytorium. Wystraszony gubernator, Marika, lekarz i kapelan stali tuż przed głównym wejściem do "Imperialu", a nieco dalej, na chodniku z desek, O'Brien, Pearce i Deakin. Wszyscy obserwowali rozsierdzonego pułkownika i tylko szeryf poświęcał więcej uwagi Deakinowi. Ostatnim uczestnikiem tego wydarzenia był nieszczęsny sierżant Bellew. Sztywno wyprostowany, starał się utrzymać postawę zasadniczą - o ile to w ogóle możliwe, jeśli ktoś siedzi na mocno narowistym koniu - i niewzruszenie wpatrywał się w punkt za lewym ramieniem pułkownika, oddalony o dobre parę lat świetlnych. Mimo chłodnego popołudnia, pocił się obficie.